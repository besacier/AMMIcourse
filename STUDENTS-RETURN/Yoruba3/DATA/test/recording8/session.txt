##Ẹ hó ìhó ayọ̀ sí OLUWA, gbogbo ilẹ̀ ayé.
##Ẹ fi ayọ̀ sin OLUWA.
##Ẹ wá siwaju rẹ̀ pẹlu orin ayọ̀.
##Ẹ mọ̀ dájú pé OLUWA ni Ọlọrun,
##òun ló dá wa, òun ló ni wá;
##àwa ni eniyan rẹ̀,àwa sì ni agbo aguntan rẹ̀.
##Ẹ wọ ẹnubodè rẹ̀ tẹ̀yin tọpẹ́,kí ẹ sì wọ inú àgbàlá rẹ̀ tẹ̀yin tìyìn.
##Ẹ dúpẹ́ lọ́wọ́ rẹ̀,kí ẹ sì máa yin orúkọ rẹ̀.
##Nítorí OLUWA ṣeun;ìfẹ́ rẹ̀ tí kì í yẹ̀ wà títí lae,
##òtítọ́ rẹ̀ sì wà láti ìran dé ìran.
##N óo kọrin ìfẹ́ ati ìdájọ́ òdodo,
##OLUWA, ìwọ ni n óo máa kọrin ìyìn sí.
##N óo múra láti hu ìwà pípé pẹlu ọgbọ́n;
##nígbà wo ni o óo wá sọ́dọ̀ mi?
##N óo máa fi tọkàntọkàn rin ìrìn pípé ninu ilé mi.
##N kò ní gba nǹkan burúkú láyè níwájú mi.
##Mo kórìíra ìṣe àwọn tí wọ́n tàpá sí Ọlọrun.
##N kò sì ní bá wọn lọ́wọ́ sí nǹkankan.
##Èròkérò yóo jìnnà sí ọkàn mi,
##n kò sì ní ṣe ohun ibi kankan,
##Ẹnikẹ́ni tí ó bá ń sọ̀rọ̀ ẹnìkejì rẹ̀ níbi,n óo pa á run,
##n kò sì ní gba alágbèéré ati onigbeeraga láàyè.
##N óo máa fi ojurere wo àwọn olóòótọ́ ní ilẹ̀ náà,
##kí wọ́n lè máa bá mi gbé;ẹni tí ó bá sì ń hu ìwà pípé ni yóo máa sìn mí.
##Ẹlẹ́tàn kankan kò ní gbé inú ilé mi;
##bẹ́ẹ̀ ni òpùrọ́ kankan kò ní dúró níwájú mi.
##Ojoojumọ ni n óo máa pa àwọn eniyan burúkú run ní ilẹ̀ náà,
##n óo lé gbogbo àwọn aṣebi kúrò ninu ìlú OLUWA.
##Gbọ́ adura mi, OLUWA;kí o sì jẹ́ kí igbe mi dé ọ̀dọ̀ rẹ.
##Má yọwọ́ lọ́ràn mi lọ́jọ́ ìṣòro! Dẹtí sí adura mi;
##kí o sì tètè dá mi lóhùn nígbà tí mo bá ké pè ọ́.
##Nítorí ọjọ́ ayé mi ń kọjá lọ bí èéfín,eegun mi gbóná bí iná ààrò.
##Ìdààmú bá ọkàn mi, mo rọ bíi koríko, tóbẹ́ẹ̀ tí mo gbàgbé láti jẹun.
##Nítorí igbe ìrora mi,mo rù kan eegun.
##Mo dàbí igúnnugún inú aṣálẹ̀,àní, bí òwìwí inú ahoro.
##Mo dùbúlẹ̀ láìlè sùn,mo dàbí ẹyẹ tí ó dá wà lórí òrùlé.
##8Àwọn ọ̀tá ń fi mí ṣe yẹ̀yẹ́ tọ̀sán-tòru,
##àwọn tí wọn ń pẹ̀gàn mi ń fi orúkọ mi ṣépè.
##Mò ń jẹ eérú bí oúnjẹ,mo sì ń mu omijé mọ́ omi
##nítorí ìrúnú ati ibinu rẹ;o gbé mi sókè, o sì jù mí nù.
##Ọjọ́ ayé mi ń lọ bí òjìji àṣáálẹ́, mo sì ń rọ bíi koríko.
##Bẹ́ẹ̀ sì ni ìwọ OLUWA gúnwà títí lae,ọlá rẹ sì wà láti ìran dé ìran.
##Ìwọ óo dìde, o óo sì ṣàánú Sioni,
##nítorí ó tó àkókò láti fi ojú àánú wò ó.Àkókò tí o dá tó.
##Nítorí àwọn òkúta rẹ̀ ṣe iyebíye lójú àwọn iranṣẹ rẹ,
##àánú rẹ̀ sì ṣeni bí ó tilẹ̀ ti wó dà sinu erùpẹ̀.
##Àwọn orílẹ̀-èdè yóo máa bẹ̀rù orúkọ OLUWA,
##gbogbo ọba ayé ni yóo sì máa bẹ̀rù ògo rẹ̀.
##Nítorí OLUWA yóo tún Sioni kọ́,yóo sì fara hàn ninu ògo rẹ̀.
##Yóo gbọ́ adura àwọn aláìní,kò sì ní kẹ́gàn ẹ̀bẹ̀ wọn.

