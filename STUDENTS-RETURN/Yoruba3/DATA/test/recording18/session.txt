##Nítorí pé ọba gbẹ́kẹ̀lé OLUWA;
##a kò ní ṣí i ní ipò pada,
##nítorí ìfẹ́ Ọ̀gá Ògo tí kì í yẹ̀.
##Ọwọ́ rẹ yóo tẹ gbogbo àwọn ọ̀tá rẹ;
##ọwọ́ ọ̀tún rẹ yóo tẹ gbogbo àwọn tí ó kórìíra rẹ.
##O óo jó wọn run bí iná ìléru, nígbà tí o bá yọ sí wọn.
##OLUWA yóo gbé wọn mì ninu ibinu rẹ̀;
##iná yóo sì jó wọn ní àjórun.
##O óo pa àwọn ọmọ wọn run lórí ilẹ̀ ayé,
##óo sì run ìran wọn láàrin àwọn eniyan.
##Bí wọn bá gbèrò ibi sí ọ,
##tí wọ́n sì pète ìkà, wọn kò ní lè ṣe é.
##Nítorí pé o óo lé wọn sá;
##nígbà tí o bá fi ọfà rẹ sun ojú wọn.
##A gbé ọ ga, nítorí agbára rẹ, OLUWA!
##A óo máa kọrin, a óo sì máa yin agbára rẹ.
##Ọlọrun mi, Ọlọrun mi, kí ló dé tí o fi kọ̀ mí sílẹ̀,
##tí o fi jìnnà sí mi, tí o kò gbọ́ igbe mi,
##kí o sì ràn mí lọ́wọ́?
##Ọlọrun mi, mo kígbe pè ọ́ lọ́sàn-án,
##ṣugbọn o ò dáhùn;
##mo kígbe lóru, n ò sì dákẹ́.
##Sibẹ Ẹni Mímọ́ ni ọ́,
##o gúnwà, Israẹli sì ń yìn ọ́.
##Ìwọ ni àwọn baba wa gbẹ́kẹ̀lé;
##wọ́n gbẹ́kẹ̀lé ọ, o sì gbà wọ́n.
##Wọ́n kígbe pè ọ́, o sì gbà wọ́n;
##ìwọ ni wọ́n gbẹ́kẹ̀lé, ojú kò sì tì wọ́n.
##Ṣugbọn kòkòrò lásán ni mí, n kì í ṣe eniyan;
##ayé kẹ́gàn mi, gbogbo eniyan sì ń fi mí ṣe ẹlẹ́yà.
##Gbogbo àwọn tí ó rí mi ní ń fi mí ṣe yẹ̀yẹ́;
##wọ́n ń yọ ṣùtì sí mi;
##wọ́n sì ń mi orí pé,
##“Ṣebí OLUWA ni ó fi ọ̀rọ̀ rẹ̀ lé lọ́wọ́;
##kí OLUWA ọ̀hún yọ ọ́, kí ó sì gbà á là,
##ṣebí inú rẹ̀ dùn sí i!”
##Bẹ́ẹ̀ sì ni ìwọ ni o mú mi jáde láti inú ìyá mi;
##ìwọ ni o sì mú mi wà láìséwu nígbà tí mo wà ní ọmọ ọmú.
##Ìwọ ni wọ́n bí mi lé lọ́wọ́;
##ìwọ ni Ọlọrun mi
##láti ìgbà tí ìyá mi ti bí mi.
##Má jìnnà sí mi,
##nítorí pé ìyọnu wà nítòsí,
##kò sì sí ẹni tí yóo ràn mí lọ́wọ́.
##Àwọn ọ̀tá yí mi ká bí akọ mààlúù,
##wọ́n yí mi ká bí akọ mààlúù Baṣani tó lágbára.
##Wọ́n ya ẹnu wọn sí mi bí kinniun,
##bí kinniun tí ń dọdẹ kiri tí ń bú ramúramù.
##Agbára mi ti lọ, ó ti ṣàn dànù bí omi,
##gbogbo egungun mi ti yẹ̀ lóríkèéríkèé;
